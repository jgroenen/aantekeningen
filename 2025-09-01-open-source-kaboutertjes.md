---
tags: ['open source', 'publieke sector', 'digital commons']
title: "Open source is geen Kaboutertjeswerk"
image: https://www.jgroenen.nl/img/posts/happyhighlighter.png
caption: ""
teaser: "Als een overheid open source software laat bouwen, ontstaat er niet vanzelf een leger vrijwilligers dat de code onderhoudt. Er komen geen kaboutertjes langs. De overheid ís zelf de gebruiker, en daarmee óók de ontwikkelaar en beheerder."
---
Steeds meer overheden stappen over op open source. Dat klinkt vooruitstrevend: bestaande open source software gebruiken, of nieuwe software laten ontwikkelen en die ook open source beschikbaar maken. Maar vaak sluipt er een misvatting in het denken.
In de hoofden van bestuurders leeft misschien het beeld van de “open source community”: een diffuse groep developers die vanuit hun zolderkamer software maken en onderhouden. Dat beeld klopt soms — bij bepaalde projecten die hun oorsprong vinden in academische of persoonlijke passie, zoals wetenschappelijke tools of tools voor creativiteit. Maar het is een vergissing om te denken dat dit universeel geldt.

Als een overheid open source software laat bouwen, ontstaat er niet vanzelf een leger vrijwilligers dat de code onderhoudt. Er komen geen kaboutertjes langs. De overheid ís zelf de gebruiker, en daarmee óók de ontwikkelaar en beheerder. Het onderhoud en de doorontwikkeling moeten dus georganiseerd worden — door eigen developers, door ingehuurde expertise, en door samenwerking met andere organisaties die dezelfde software gebruiken.

De mentaliteit moet kantelen: niet uitbesteden aan de open source community, maar zelf deelnemen aan die community. Pas dan komt de belofte van open source--gedeelde kosten, gedeelde kennis, en duurzame innovatie--echt tot leven.